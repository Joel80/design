---
Title: Analysrapport 4
Description: Analys av aktuell webbplatsdesign
Template: analysis-report
---
## Analys av aktuell webbplatsdesing hos försäkringsbolag
I denna analys som utgör uppdrag 5 i kmom10 gör jag en analys av fyra försäkringsbolags webbplatser. 

### Urval
Jag valde de fyra försäkringsbolag som har störst marknadsandeler inom området skadeförsäkring enligt Svensk försäkrings rapport "Försäkringsmarknaden" från kvartal 3, 2022 [1]. Bolagen som valdes ut på detta sätt är: Länsförsäkringar, If, Folksam och Trygg Hansa.

### Metod
För att analysera webbplatsdesignen och avgöra vilken design och vilka trender som är aktuella inom denna bransch för närvarande tittar jag på följanden designelement och designprinciper:

#### Designelement: 
- linje
- form
- färg 
- utrymme/rymd/placering
- typografi

Ovanstående är några av de designelement som lyfts fram i videon [Art Principles](https://www.youtube.com/watch?v=eapeL2fwdc8&list=PLKtP9l5q3ce-oz7aoBkk-oEn4xzGbtqxU&index=5)

#### Designprinciper: 
- balans
- perspektiv
- harmoni
- enhet
- rörelse
- variation/kontrast
- betoning
- mönster

Dessa principer nämns i flera av de källor som ingår i kurslitteraturen, bla i ovanstående video och i artikeln ["Visual literacy"](https://dbwebb.se/article/vl.pdf)

I undersökningen analyseras företagens startsidor. Min huvudsakliga undersökningsfråga för att nå ett resultat blir vilka designelement förekommer och enligt vilka designprinciper organiseras de? I den efterföljande analysen ställs frågorna: vilket intryck ger valet av designelement och designprinciper och finns det likheter och skillnader i hur företagen har valt att använda designelement och designprinciper? Vilka webbdesigntrender kan sägas förekomma i denna bransch utifrån resultat och likheter och skillnader?

### Resultat

#### Länsförsäkringar

[Länk till Länsförsäkringar](https://www.lansforsakringar.se/stockholm/privat/)

<picture>
<source media="(min-width: 668px)" srcset="../image/lansforsakringar.jpg?w=600" alt="Screenshot från Länsförsäkringars webbplats">
<source media="(min-width: 376px)" srcset="../image/lansforsakringar.jpg?w=325" alt="Screenshot från Länsförsäkringars webbplats">
<img class= "report-image" src="../image/lansforsakringar.jpg?w=270" alt="Screenshot från Länsförsäkringars webbplats">
</picture>



#### Linje, enhet, betoning och rörelse
En tunn grå linje separerar "huvudbilden" från resten av innehållet. Även om linjen är subtil så ger den ändå en uppdelning mellan huvudbilden och resten av sidan. Linjer visas också när muspekaren förs över "huvudingångarna" för olika produkter. Då visas en blå linje under boxen som både visa användaren vilken ingång som är markerad och signalerar att det går att klicka här för att ta sig vidare. En kan alltså säga att elementet linje här används för att betona innehållet. I mobilt läge där "huvudingångarna" lägger sig ovanpå varandra används också en grå linje för att avskilja varje ingång från den efterkommande. En vågig linje förekommer som avskiljare mellan sidan och dess footer. Vågrörelse i linjen ger ett mjukt intryck och gör avgränsningen mellan huvudinnehåll och footer mjukare. En kan alltså se att linjerna främst används för att avgränsa olika områden på sidan från varandra och på så sätt skapa enhet inom dessa områden. Vid ingångarna under rubriken "Poulärt just nu" används linjer som formar pilar. Att organisera linjerna på detta sätt ger enligt mig ett intryck av rörelse - här kan användaren gå vidare någon annanstans genom att klicka. Det finns också ett mått av faktisk rörelse på startsidan. När muspekaren förs över någon av bilderna så blir de större och rör sig "mot användaren". 

#### Form, enhet
När det gäller designelementet form ser en att Länsförsäkringar använder sig av fyrkantiga former. Huvudbudskapet som lyfts fram tydligt på startsidan: "Vad vill du få hjälp med" inramas av en fyrkantig form med skarpa hörn som sedan återkommer på flera ställen på startsidan, t.ex i de huvudingångar till olika tjänster som syns direkt under huvudbudskapet och i bilderna som finns på startsidan. Genom att genomgående använda samma form uppnås principen enhet på startsidan. Att formen upprepas gör att startsidan får en harmonisk känsla.

#### Färg - kontrast och enhetlighet
De huvudsakliga färger som förekommer på startsidan är blått, vitt och rött - färgerna som finns i Länsförsäkringars logga. I huvudsak används den blå färgen eller nyanser av den för text eller bakgrund. Den röda färgen tycks användas som en accentfärg för att t.ex. betona ordet "hjälp" i huvubudskapet eller lytfta ingången "Läs mer" där en kan få reda på mer om Länsförsäkringars arbetet. Här används den annorlunda färgen röd som en kontrast gentemot de blå för att uppnå betoning. Det genomgående användandet av samma färger ger startsidan en enhetlig känsla.

#### Utrymme och placering - balans (och komposition)
Startsidan ger ett luftigt intryck med en hel del (negativt) utrymme mellan de olika beståndsdelarna. Beståndsdelarna verkar ha organiserats i något slags rutnät. I utrymmet under den grå linjen ses på desktop en uppdelning i en smalare och en bredare kolumn. Huvudbildens innehåll spänner över båda dessa kolumners bredd. På nästa rad syns istället tre kolumner. Här finns en vertikal symmetrisk balans i den vänstra delen där bilder av samma storlek återfinns. I den högra delen finns istället en assymetrisk vertikal balans då två mindre bilder får balansera upp en större. I mobilläge ändras denna design responsivt till en en-kolumnslösning. Att ordna innehållet på detta sätt efter en rutnätsprincip skapar ett mönster som ger sidan ett harmoniskt intryck. Huvudbudskapet "Vad vill du ha hjälp med?" betonas genom sin framlyfta placering på sidan, högt upp och centralt på en bakgrundsbild. 

#### Typografi
För huvudrubriken "Vad vill du få hjälp med" används ett eget typsnitt: "LF Rubrik", ett serif-typsnitt. Övrig text tycks använda sig av sans-serif typsnittet - "Intro cond". Serif-typsnittet i rubriken står i samklang med serif-typsnittet i loggan. Att i övrigt använda samma typsnitt ger sidan ett enhetligt intryck.

#### Perspektiv och djup
Sidan ger i mina ögon ett ganska platt uttryck. Här finns inte linjer som ger ett djup eller perspektiv i bilden, här finns inte heller skuggade element som kan skapa ett sådant djup. Innehållet som placerats på huvudbilden (som är en bakgrundsbild) ger en viss känsla av djup i den delen av sidan. Det enda andra som ger en liten känsla av djup är rörelsen som uppstår då muspekaren förs över en bild och denna animeras.

### If

[Länk till If](https://www.if.se/privat)

<picture>
<source media="(min-width: 668px)" srcset="../image/if.jpg?w=600" alt="Screenshot från Ifs webbplats">
<source media="(min-width: 376px)" srcset="../image/if.jpg?w=325" alt="Screenshot från Ifs webbplats">
<img class= "report-image" src="../image/if.jpg?w=270" alt="Screenshot från Ifs webbplats">
</picture>

[Länk till If](https://www.if.se/privat)

#### Linje, betoning och rörelse
Linjer används genomgående för att skapa olika enkla pilsymboler på startsidan. Dessa symbboler anger riktning och ger en känsla av rörelse, t.ex. i fallet med ingångarna för olika typer av försäkringar där de visar användaren att mer innehåll kan visas genom att klicka på rutan. Linjer används också under länkar när muspekaren förs över dem - alltså som ett sätt att betona dem. Skarpare/mörkare linjer används runt vissa ingångar, de för olika försäkringstyper och de tre ingångarna närmast footern.

#### Form, enhet och kontrast
Genomgående används en fyrkantig form för rutor med innehåll och i huvudsak med skarpa hörn. Ett undantag är rutorna för olika försäkringstyper som har subtilt rundade hörn. Här finns alltså en subtil kontrast gentemot övriga former på startsidan. Att genomgående använda fyrkantiga former ger startsidan en enhetlig känsla. Runt ingångarna "Logga in" "Skador" och "Kundservice" visas en blå ram när muspekaren förs över dem vilket betonar dem. 

#### Färg, betoning och kontrast/variation
Sidan använder enbart ett fåtal färger, en ljusbrun färg används för utrymmet där huvudbudskapet "Vid din sida" visas, färgen återkommer också i footern. De blå och vita färgerna som förekommer i loggan förekommer dels vid ingångarna "Logga in" (i toppen på sidan) och "Alla våra försäkringar". Vit används också som huvudsaklig bakgrundsfärg på sidan och blått för en del länkar företrädesvis i footern. Färgerna används sparsamt, loggans färger verkar användas som accentfärger för att betona vissa element.

#### Utrymme och placering, balans och harmoni
Startsidan ger ett luftigt intryck med gott om utrymme mellan de olika beståndsdelarna. Någon form av rutnät används här för att placera ut olika ingångar och bilder. I delen med huvudbudskapet läggs ingångarna för olika försäkringstyper i en 3-kolumns layout på desktop och en en-kolumns layout i mobilt läge. Detta mönster upprepas på mittendelen av sidan för att övergå i en en-kolumns layout längst ned där en större bild och de tre sista ingångarna tar upp samma utrymme som de tre kolumnerna ovanför. Mönstret upprepas alltså harmoniskt, det ger startsidan en känsla av enhet och harmoni. De större och mindre elementen balanseras mot varandra i en assymetrisk vertikal balans samtidigt som balansen mellan bilderna i respektive kolumn på desktop är symmetrisk. Huvudbudskapet "Vid din sida" betonas genom sin framlyfta positionering på sidan.

#### Typografi
Ett eget typsnitt - "If sans" tycks dominera på på sidan. Det är ett sans-serif typsnitt. Användandet av ett och samma typsnitt ger sidan en enhetlig och stilren känsla.

#### Perspektiv och djup
Ifs startsida ger ett platt intryck, här finns varken bilder eller skuggor som ger djup. Element placeras inte heller framför/bakom på ett sätt som ger ett intryck av djup.

### Folksam

[Länk till Folksam](https://www.folksam.se/)

<picture>
<source media="(min-width: 668px)" srcset="../image/folksam.jpg?w=600" alt="Screenshot från Folksams webbplats">
<source media="(min-width: 376px)" srcset="../image/folksam.jpg?w=325" alt="Screenshot från Folksams webbplats">
<img class= "report-image" src="../image/folksam.jpg?w=270" alt="Screenshot från Folksams webbplats">
</picture>


#### Linje, betoning och rörelse
Huvudbilden är på undersidan formad till en pil som leder ned mot ingångar till olika typer av försäkringar. Detta är ett sätt att använda en linje för att leda användarens blick vidare mot viktigt innehåll på sidan och skapar enligt mig en känsla av rörelse. Faktisk rörelse förekommer också, t.ex. så byts den stora bilden längre ned på sidan ut genom en sidorörelse och ingångarna under denna bild animeras subtilt genom att det "nedvikta" hörnet på dem rör sig när muspekaren förs över dem. Denna faktiska rörelse drar ögonen till sig och betonar innehållet i dessa element.

#### Form, enhet och kontrast
Formerna på Folsksams sida varierar. På de fyrkantiga formerna förekommer både subtilt rundade och skarpa hörn. Här finns också flera mer rundade former för ingångar som "Logga in" och "Visa alla försäkringar". Genom att organisera alla ingångar till försäkringstyper efter samma formprincip skapas enhet mellan dem. Genom att ge ingången "Visa alla försäkringar" en mer rundad form (och vit färg på blå bakgrund istället för tvärtom) skapas en kontrast som betonar denna ingång och hjälper till att lyfta den.

#### Färg, betoning och kontrast/variation
Sidan använder ett flertal olika färger. Om en utgår från färgen blå (som återfinns i Folksams logga) så kan en se att här förekommer gröna och rosa/lila färger som ligger analogt med den blå färgen men också t.ex. gult/orange som är en komplementfärg till blått. Sidan har neutrala bakgrundsfärger som vitt och gråvitt. Det finns exempel på hur färg används för att skapa kontraster - t.ex.  används två likadana bilder för att illustrera hem- respektive villaförsäkring men genom att ge dem kontrasterande färger så kan de skiljas från varandra.


#### Utrymme och placering, balans och harmoni
Startsidan ger ett relativt luftigt intryck med utrymme mellan de olika beståndsdelarna även om det här finns ganska mycket innehåll av olika form och färg som vi sett ovan. Stora delar av innehållet på sidan tycks organiseras efter någon form av rutnät. Ingångarna för de olika typerna av försäkringar organiseras t.ex. fem och fem på desktop. Dessa ingångar organiseras alltså efter ett mönster som skapar upprepning och harmoni. Balansen är symmetrisk med lika antal objekt i samma storlek på varje rad. I mobilt läge anpassas antalet kolumner och rader responsivt. Under dessa ingångar struktureras innehållet också i kolumner men här råder på desktop en assymetrisk vertikal balans där två mindre bilder balanseras av en stor, sedan kommer tre mindre rutor och ytterligare en stor.  Att organisera innehållet efter dessa rutnätsmönster ger hela sidan ett strukturerat och harmoniskt intryck. Huvudbudskapet "För allt du älskar" lyfts fram högt upp och centralt på sidan ovanpå en bakgrundsbild och betonas genom sin placering.

#### Typografi, enhet
För texten på sidan  används typsnittet "Sanchez-semibold"/"Sanchez" ett serif-typsnitt. Typsnittet används genomgående och ger sidan ett enhetligt uttryck.

#### Perspektiv och djup
I huvudsak ger sidan ett platt intryck men på några ställen kan ett visst djup skönjas. Det gäller t.ex. texten "För allt du älskar" som är placerad ovanpå en bakgrundsbild och ingångarna för de olika försäkringstyperna som är subtilt skuggade och därför tycks ligga "ovanpå" bakgrunden.

### Trygg-Hansa

[Länk till Trygg-Hansa](https://www.trygghansa.se/)

<picture>
<source media="(min-width: 668px)" srcset="../image/trygg-hansa.jpg?w=600" alt="Screenshot från Trygg-Hansas webbplats">
<source media="(min-width: 376px)" srcset="../image/trygg-hansa.jpg?w=325" alt="Screenshot från Trygg-Hansas webbplats">
<img class= "report-image" src="../image/trygg-hansa.jpg?w=270" alt="Screenshot från Trygg-Hansas webbplats">
</picture>

#### Linje och rörelse
Ett exempel på användadet av en linje för att skapa dynamik och rörelse finns längre ned på sidan där ett element delas diagonalt. En diagonal linje ger en känsla av rörelse och drar ögonen till sig. På mindre skärmar används också linjer för att t.ex. dela upp innehållet i den grå "navbaren" högst upp i olika delar. På mindre skärm formas också den vita bilden högst upp  med loggan till en pil som pekar mot "Privat" eller "Företag" och på det sättet pekar ut och betonar var användaren befinner sig med hjälp av linjer. På dessa sätt skapas alltså en implicerad rörelse på sidan med hjälp av linjer. Faktisk rörelse förekommer också. När muspekaren förs över ingångarna till olika typer av försäkringar både högst upp på sidan och längre ned så rör de sig. 

#### Form, enhet och kontrast
På sidan finns både fyrkantiga former, genomgående med rundade hörn och helt runda former. Fyrkantiga former med rundade hörn dominerar på sidan och skapar ett enhetligt intryck. Mot detta kontrasteras de avvikande rundade formerna som finns vid ingångarna för att anmäla skada och kontakta kundservice. Genom att variera formen här dras uppmärksamheten mot dessa ingångar.

#### Färg, betoning och kontrast/variation
Sidan använder färg relativt sparsamt. Vitt och gråvitt dominerar sidan, vitt förekommer också i företagets logga. Den röda färg som också förekommer i loggan används för att markera olika viktiga ingångar som t.ex. försäkringar som det är kampanj på eller ingången "Få pris och teckna". Rött används också i bilderna som illustrar de olika försäkringstyperna. Blått förekommer också som accentfärg som lyfter fram ett budskap om rabatt i en banner och några ingångar som t.ex. den för kundservice.

#### Utrymme och placering, balans och harmoni
Startsidan ger ett luftigt intryck med utrymme på sidorna av och mellan elementen. Ett rutnätsmönster föreligger t.ex. där de olika ingångarna till försäkringar presenteras i mitten av sidan. Detta skapar ett mönster som ger avsnittet ett harmoniskt intryck. I mobilt läge läggs ingångarna i en kolumn och harmonin bevaras genom att ett vertikalt mönster skapas istället för det horisontella. Vid ingångarna för att anmäla skada och kontakta kundservice finns exempel på symmetrisk balans där formerna upprepas på båda sidor om en tänkt mitt. Huvudbudskapet "Trygghet för livet" lyfts fram på en bakgrundsbild högt upp och centralt och betonas genom sin placering.


#### Typografi, enhet
Som typsnitt används sans-serif fonten ApexNew vad jag kan se genomgående. Att använda ett typsnitt genomgående ger ett enhetligt intryck på sidan.


#### Perspektiv och djup
På sidan förekommer en hel del skuggning av olika element vilket ger sidan en viss subtil känsla av djup. Ingångarna för olika försäkringar som ligger ovanpå huvudbilden och texten på huvudbilden skapar också en känsla av djup. För dessa ingångar gälller också att den valda placeras framför de andra vilket också ger en känsla av djup. Den blå bannern som berättar om rabatten på 10% tycks också gå in bakom den ruta den ligger på och är ett sätt att skapa en känsla av djup.

### Analys
Vilket intryck ger då valet av designelement och designprinciper och finns det likheter och skillnader i hur företagen har valt att använda designelement och designprinciper? Vilka webbdesigntrender kan sägas förekomma i denna bransch utifrån resultat och likheter och skillnader?

#### Likheter och skillnader i användandet av designelement och designprinciper och vad de säger om försäkringsbolagens startsidor
Det finns flera likheter mellan sidorna. De flesta sidorna använder linjer för att skapa enhet genom att avgränsa olika områden men också för att ge intryck av rörelse - ofta genom att linjerna formar någon form av pil. Folksams sida var den som enligt min mening använde tydliga linjer i minst utsträckning men på de andra förekom detta sätt att skapa riktning och rörelse. Faktisk rörelse genom olika former av animationer förekom också på de flesta sidorna förutom If:s sida. Denna rörelse är ett sätt för sidorna att lyfta fram och betona visst innehåll.

Fyrkantiga former dominerar sidorna, ofta förekommer dock också rundade hörn. If:s sida har enbart fyrkantiga former medan Trygg Hansa använder enstaka helt runda former. En fyrkantig form kan upplevas som mekanisk medan runda och rundade former ger ett mer organiskt intryck.[3] Här tycks alltså den rådande trenden vara att vilja ge ett mer organiskt än mekaniskt intryck på sidorna, med Ifs sida som ett undantag som bekräftar regeln. Att genomgående använda samma typ av form på en webbsida skapar enhet och harmoni - något som dessa företag tycks eftersträva i sin design.

När det gäller färger så är de flesta av sidorna i undersökningen sparsmakade. Folksam har den mest färgrika sidan - jag räknade till fyra grundfärger samt olika nyanser av dem, de andra använder ett par färger och för samtliga är bakgrundsfärgerna vita, gråvita eller svarta - alltså ganska neutrala färger. Accentfärger används sparsamt för att lyfta fram enstaka viktiga ingångar som de för att logga in eller kontakta företaget. Att använda färg på detta sätt ger ett lugnt och harmoniskt intryck. 

Sidorna ger ett luftigt intryck genom att samtliga sidor använder "negativt utrymme" som inte upptas av innehåll runtomkring och mellan objekten. Beaird lyfter fram betydelsen av att inte fylla sidor med innehåll - tomrummet är viktigt för att en webbsida inte ska kännas överlastad.[4] Rutnätsmönster används för att placera innehåll, i de flesta fall genomgående på sidorna vilket skapar ett harmoniskt intryck genom en upprepning av mönster.[5] Trygg-Hansas sida avviker mest från de andra här då rutnätsmönstret enbart framgår tydligt på en del av sidan. Samtliga sidor använder placering som ett sätt att betona sitt huvudbudskap, att placera budskapet högt upp och centralt gör att det fångar användarens uppmärksamhet.[6]

När det kommer till typsnitt framgår det tydligt att samtliga har valt ett eller som i Länsförsäkringars fall två typsnitt. Att bara använda ett fåtal typsnitt ger en känsla av enhet och stilrenhet på sidorna. Det är intressant att notera att två av sidorna, Länsförsäkringars och Folksams använder serif-typsnitt. Folksam har ett serif-typsnittt för som används genomgående på sidan för Länsförsäkringar används det i rubriker. Enligt Beaird har sans-serif fonter länge varit vanligast på webben, främst kanske på grund av tekniska skäl som att sans-serif fonter har varit lättare att läsa på skärmar med låg upplösning. På dagens hårdvara kan dock ofta serif och sans-serif vara lika läsbara och kanske ser vi här exempel på att serifer gör ett intåg på försäkringsbolags sidor.[6]

Djup och perspektiv förekommer på sidorna. Tydligast används designprincipen perspektiv via skuggor och placering av element framför och bakom varandra på Trygg-Hansas sida. Att skapa djup och perspektiv kan vara ett sätt att dra in användaren i en bild.[7] Det används på sidorna men på ett subtilt sätt.

### Slutsats
Hur ser då designen på ett modernt försäkringsbolags webbplats ut? Några nyckelord kan lyftas fram: den är luftig och använder rikligt med negativt utrymme. Huvudbudskapet betonas genom en central placering. Färger används i regel sparsamt och färger från loggan förekommer på alla sidor. Rutnätsmönster används för att organisera innehållet enligt ett mönster - den upprepande effekten skapar harmoni på sidorna. Harmoni, enhet och stilrenhet skapas också genom användandet av ett fåtal typsnitt. Vill en sticka ut lite så kan en använda sig av serif-typsnitt vilket två av sidorna gör. Designen går åt det platta hållet men djup och perspektiv, främst skapat genom skuggning av element, kan användas för att ge dessa en viss textur och på så sätt lyfta fram elementen och dra användarens blick mot dem.

Sammanfattningsvis: den moderna försäkringswebbplatsen är luftig, har en dragning mot det platta och minimalistiska i och med att skuggor används subtilt och att enbart ett fåtal färger används. Formmässigt föredras en organisk känsla genom rundade former. Enhet skapas genom användande av ett fåtal typsnitt (ett eller två) och harmoni skapas genom att använda sig av rutnätslayout som upprepas över sidan.

### Källor
- 1 [Svensk Försäkring - "Försäkringsmarknaden - Kvartal 3 2020" s. 16](https://www.svenskforsakring.se/contentassets/ee1b8121f24f464aa89e6e28577e3d52/forsakringsmarknaden-2020k3.pdf)
- 2 Visual Literacy - Movement, Beaird, Principles of Beautiful Web Design kap 3 - Line
- 3 Beaird James, Principles of Beautiful Web Design kap 3 - Shape
- 4 Beaird James, Principles of Beautiful Web Design kap 1 - Web Page Anatomy
- 5 [Visual Literacy - Harmony](https://dbwebb.se/article/vl.pdf)
- 6 Beaird James, Principles of Beautiful Web Design kap 1 - Placement
- 7 Beaird James, Principles of Beautiful Web Design kap 4 - Sans-serif fonts
- 8 [Visual Literacy - Perspective](https://dbwebb.se/article/vl.pdf)

### Övrigt
Rapportförfattare: Joel Löfgren