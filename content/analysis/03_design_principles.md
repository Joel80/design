---
Title: Analysrapport 3
Description: Min rapport om designprinciper
Template: analysis-report
---

## Analys av tre webbprogrammerares portfolios och min egen portfolio-sida
I denna analys undersöker jag tre webprogrammerares/webdesigners portfolio-sidor samt min egen.

### Urval
För att hitta tre intressanta sidor att analysera sökte jag runt lite. Jag hittade en artikel på Free Code Camp från 2015 som listade 15 portfolios från olika webbutvecklare: [15 Web Developer Portfolios to Inspire You](https://www.freecodecamp.org/news/15-web-developer-portfolios-to-inspire-you-137fb1743cae/) Denna artikel har några år på nacken men en del av dessa sidor fanns kvar även om de ändrat utseende en hel del. Från listan valde jag helt enkelt de tre första i förhoppning om att jag på detta sätt  skulle få en chans att studera ett antal olika designprinciper.

De sidor som valdes ut på detta sätt var:  

[Matt Farley](http://www.mattfarley.ca)  
[Dejan Marcovic](http://www.dejan.works)  
[Rafael Caferati](http://www.caferati.me)  

### Metod och bakgrundsmaterial
För att analysera dessa webbplatser och min egen utgick jag från delar av  kurslitteraturen i detta moment. Jag har främst använt mig av webbsidan "Visual literacy" (i pdf-form) och boken Beaird, Jason "Principles of Beautiful Web Design" - kapitel 1 och 3. Undersökningen gjordes så att jag gick igenom de tre webbplatserna med huvudfokus på startsidan men jag tittade också på de andra sidorna för att se vilka designprinciper och bärande designelement jag kunde hitta, dessa redovisas i resultatet. I den efterföljande analysen kopplar jag in de delar av kurslitteraturen som jag nämnde ovan för att göra en analys av användningen av designprinciper och designelement  på webbplatserna. I analysen ger jag också ett omdöme kring sidornas användning av designprinicperna samt drar slutsatser kring vad undersökningen säger mig om användning av designprinciper. 

### Resultat

#### Webbplats 1
[Matt Farley](http://www.mattfarley.ca)  

##### Webbplatsens mål och syfte
Detta är en personlig portfolio-sida för en designer och front-end utvecklare. Syftet är att visa upp vad personen bakom sidan har arbetat med och kan. 

##### Webbplatsens design
Mitt intryck är att webbplatsen har en minimalistisk design i alla fall avseende textur och färgval - sidan domineras av vitt, svart och lila. (Andra färger förekommer i de bilder som länkar vidare till projekt utvecklaren har arbetat med.) Avsaknaden av bilder och skuggor som ger djup ger webbplatsen ett "platt" uttryck vilket också bidrar till den minimalistiska känslan. 

<img class="report-image" src= '../assets/img/matt_farley_1.png' alt= "Screenshot från MAtt Farleys webbplats">

##### Gynnas webbplatsens mål och syfte/vilken känsla ger designen?
I mina ögon ger denna webbplats design en känsla av professionalism och ett tydlligt intryck. Den ger också ett lugnt och harmoniskt intryck. På grund av detta känns den dock kanske inte så spännande. Jag tror ändå att webbplatsens mål gynnas av designen - den ger en känsla av att det är en person som kan sina saker och som kan göra saker effektivt och enkelt. 

<!-- Kommentera om du själv anser att designen gynnar webbplatsens mål och syfte, och/eller vilken känsla som designen ger. -->

##### Designprinciper som kännetecknar webbplatsens design
Denna webbplats tycker jag ger exempel på flera av designprinciperna som nämns i texten "Visual Litteracy". Här finns t.ex. både balans, harmoni, enhet, rörelse och variation. Som jag skrev ovan gör denna webbplats ett harmoniskt intryck på mig men här finns också variation och betoning. 

Ett exempel på betoning är den centrala placeringen av huvudbudskapet - vem står bakom sidan och vad denna person kan. Det första jag ser (over the fold) är en tecknad glad figur och rubriken: Designer, Front-end Developer & Mentor satt i stort snitt. Strax under det finns ett stort element med ett kort hälsningsmeddelande och presentation på lila bakgrund. Att placera ett huvudbudskap överst och centralt gör att användarna fokuserar på detta. 

<img class="report-image" src= '../assets/img/matt_farley_2.png' alt= "Screenshot från MAtt Farleys webbplats">

Ett exempel på harmonisk balans här är bilderna av genomförda projekt. De är symmetriskt balanserade i ett rutnät. På desktop lägger de sig tre i bredd och på mobil i en kolumn men en kan se att avståndet mellan dem bibehålls och att det finns en underliggande struktur. Harmonin uppnås genom de upprepade formerna i denna struktur - fyrkanter med rundade hörn som återfinns på samma avstånd från varandra. Samtdigt finns här också designprincipen variation i och med att bilderna är olika varandra i färgerna. 

<img class="city-img" src= '../assets/img/matt_farley_3.png' alt= "Screenshot från MAtt Farleys webbplats">

I övrigt tror jag att mycket av det harmoniska intrycket som webbplatsen ger kommer sig av det i mina ögon konsekventa användadet av rundade hörn och linjer. På denna webbplats används rundade hörn och runda former genomgående för bilder och "knappar". Detta designelement (form) hjälper alltså till att nå designprincipen enhet (unity) på hela webbsidan. 

Den enda designprincip av de som presenteras i Visual Literacy som jag inte riktigt lyckas hitta här är perspektiv. Avsaknaden av perspektiv och djup ger webbplatsens dess platta och minimalistiska uttryck. 

##### Är designprinciperna olika för olika delar av webbplatsen?
På denna webbplats skulle jag säga att designprinciperna är lika på alla sidor. Webbplatsen känns enhetlig genom att designelementen: färger, linjer och former återkommer, även det faktum att loggan återkommer på alla sidor och fungerar som länk tillbaka till huvudsidan ger en känsla av enhet.

#### Webbplats 2

##### Webbplatsens mål och syfte
[Dejan Marcovic](http://www.dejan.works)  

Detta är en personlig portfolio-sida för en webbdesigner. Syftet är att visa upp vad personen bakom sidan har arbetat med och kan. 

##### Webbplatsens design
Denna webbplats gör också ett minimalistiskt intryck på mig. Ett svartvitt fotografi, samt budskapet "Hello. I am Dejan" är det som syns på startsidan. Liksom för förra sidan är det mesta här platt, det finns inte perspektiv och djup på webbplatsen. Svart vitt, grått och rött är de färger som förekommer . Men här finns också en hel del rörelse som ger liv och intresse åt webbplatsen. I mina ögon finns här också en rätt stor portion av kontrast - mer om detta nedan. 

<img class="report-image" src= '../assets/img/dejan_1.png' alt= "Screenshot från Dejans webbplats">

##### Gynnas webbplatsens mål och syfte/vilken känsla ger designen?
Jag tycker att denna design är intresseväckande och snygg. Jag blev nyfiken på det korta budskapet och ville ta reda på mer, vilket går i linje med syftet med webbplatsen. 


##### Designprinciper som kännetecknar webbplatsens design

Liksom för förra webbplatsen står den personligen presentationen i fokus och betonas. Fotografiet och den korta texten sätter fokus på att detta är en sida om den här personen. Vi får dock jobba lite mer (klicka på texten) för att ta reda på vad personen ifråga har gjort, som jag skrev ovan triggas dock min nyfikenhet av detta.

På startsidan tycker jag att vi ser ett exempel på designprincipen balans och då assymetrisk sådan. På högra halvan har vi här ett stort svartvitt fotografi som balanseras av stor text i rött och vitt till vänster.

På startsidan ser vi också designprincipen rörelse. När jag rör med muspekaren över orden till vänster animeras de och ändras till orden: "About", "Work" och "Contact". Liknande animation av text återkommer på olika delar av webbplatsen. 

Liksom för webbplats 1 tycker jag att desingprincipen enhet används här genom att att de stora typsnittet och färgvalen går igen på undersidorna. 

När det gäller designelement så framtäder de tydligast i formerna på bilderna t.ex. fotografiet på "aboutsidan" - till skillnad från webbplats 1 används här inte rundade former utan bilden är klart fyrkantig. Det mest framträdande elementet är dock färgerna - just i fråga om färg så finns det dock en stor portion av webbplatsen som avviker från resten: nämligen presentationen av projekten (se nästa stycke).

##### Är designprinciperna olika för olika delar av webbplatsen?
 När jag gick in på ett av projekten som utvecklaren hade arbetat med möttes jag av ett helt annat tema - åtminstone färgmässigt. Här är bakgrundsfärgen vit, texten svart, texterna långa och omfattande, de är också rikligt illustrerade med bilder med skarpa hörn. Det som ger någon slags koppling till resten av webbplatsen är främst att typsnittet verkar vara det samma, samt att bilderna fortsatt inte har rundade hörn. Här finns alltså en stor variation eller kontrast mot resten av webbplatsen.

 <img class="report-image" src= '../assets/img/dejan_2.png' alt= "Screenshot från Dejans webbplats">

#### Webbplats 3
[Rafael Caferati](http://www.caferati.me)  

##### Webbplatsens mål och syfte
Liksom de föregående två webbplatserna är detta en personlig portfolio-sida, denna gång för en full-stack utvecklare och javascript-specialist. Syftet borde, liksom i de andra fallen, vara att visa upp vad personen bakom sidan har arbetat med. 

##### Webbplatsens design
Till skillnad från de andra två förekommer på denna webbplats perspektiv och djup främst genom att skuggor används ganska mycket. Här förekommer också fler färger, dock är det fortfarande sparsmakat. Här finns en hel del rörelse och animation - t.ex. skrivs presentationstexten på förstasidan ut när jag landar där. Där finns också en ganska stor röd knapp som startar ett "spel" med en robot som skjuter sönder webbsidan. Sammantaget skulle jag alltså inte vilja kalla denna design för minimalistisk.

<img class="report-image" src= '../assets/img/caferati_1.png' alt= "Screenshot från Caferatis webbplats">

##### Gynnas webbplatsens mål och syfte/vilken känsla ger designen?
Liksom för föregående webbplatser är den personliga presentationen betonad - framlyft tydligt mitt på första sidan. Att ha en tydlig presentation av sig själv bör ju vara huvudsyftet med en sida som denna. Animationen med texten som skrivs ut är ok men spelet med roboten kan vara ett litet risktagande tycker jag. Syftet är säkert att visa färdigheter inom programmering men det kräver ju en målgrupp som imponeras av detta. Jag får en liten "visa upp sig" -känsla som inte är helt tilltalande eftersom den inte är så subtil. 

##### Designprinciper som kännetecknar webbplatsens design
Genom sin placering på förstasidan betonas den personliga presentationen även på denna webbplats

Liksom för webbplats 1 finner vi designprincipen balans på sidan där projekten presenteras. Här ligger bilder på projekten i ett tvådelat rutnät på desktop och den ena kolumnen speglar den andra. Liksom i fallet med webbplats 1 uppnås harmoni med denna upprepning, samtidig finns även här variation i och med att bilderna har olika färger. Bilderna har här skarpa hörn och därmed finns här fyrkantiga former.

<img class="report-image" src= '../assets/img/caferati_2.png' alt= "Screenshot från Caferatis webbplats">

Designprincipen rörelse förekommer överallt här: text skrivs ut, knappar animeras m.m. Men den finns också på ett mer subtilt sätt. På varje sidan finns en blå banner i högra hörnet som går diagonalt. Diagonala linjer ger en känsla av rörelse och drar ögat till sig. 

Den blå färgen på denna banner är också ett exempel på designprincipen kontrast eftersom den avviker från den svartgrå bakgrunden.

Många element på webbplatsen, knappar, "banners" och bilder har skuggor. Detta ger denna webbplats en känsla av djup eller perspektiv som de andra inte har. Det lyfter också fram dessa element på ett annat sätt än vad de andra webbplatserna gör. 

När det gäller element har jag redan nämnt de diagonala linjerna. Här finns också både rundade och skarpa hörn för former. Knapparna har i regel rundade hörn men bilderna på t.ex. genomförda projekt har skarpa hörn.  

##### Är designprinciperna olika för olika delar av webbplatsen?
Vad jag kan se så är designprinciperna genomgående och elementen liknar också varandra över webbplatsen, det ger ett enehtligt uttryck. 

### Analys
I analysen tittar jag närmare på vad litteraturen som jag lyfter i metodavsnittet säger om de designprinciper som används på webbplatserna, jag lyfter de principer som sidorna har gemensamt men också hur de skiljer sig åt för att ge en generell bild av resultatet i min undersökning.

#### Enhet(unity), kontrast och betoning
För två av webbplatserna tycker jag att enhet (unity) var genomgående för webbplatsen. Det var samma färgval på alla sidor och meny eller logga (som också var länk till huvudsidan) hängde med på alla sidor. Beaird och Visual Literacy lyfter fram att enhet och harmoni kan skapas just genom upprepning.[1] Beaird lyfter även att enhet kan skapas genom enhetligt färgval och en meny och logga som hänger med på alla sidor.[2] Men i webbplats 2:s fall fanns ett tydligt brott i enheten i och med att sidorna som presenterar enskilda projekt har ett helt annat färgval. Kontrast och variation kan enligt texten Visual Literacy användas för att lyfta fram något och ge liv åt ett mönster eller en upprepning.[3] Här tycker jag dock att kontrasten blir för stor. Första gången jag tittade på sidan trodde jag att jag hade hamnat på en annan webbplats - först när jag uppmärksammade en länk tillbaka till huvudsidan (som här bytt färg från vit till svart text) så förstod jag att jag var kvar på samma webbplats. Texterna här upplevde jag också som mycket längre än de sparsmakade texterna på resten av webbplastsen. Jag kan förstå att man vill vara mer utförlig i beskrivningen av projekten, kanske är det också lättare att läsa den långa texten med den ljusa designen. Men jag förstod alltså först inte att jag var kvar på samma webbplats utan trodde att jag kommit till den webbsida som utvecklaren hade byggt. Medvetet eller omedvetet blir det här en stor kontrast till resten av sidan. Här skulle en alltså kunna tala om att designprincipen variation eller kontrast används. Enligt min åsikt blir kontrasten dock för stor, jag hade gärna sett en fortsättning på huvudtemat även här eller fler element som knöt ihop designen. 

Beaird lyfter att betoning är nära förbundet med designprincipen enhet. Betoning används för att lyfta fram objekt eller element. Det finns flera tekniker för att betona något, en kan t.ex. arbeta med skugga och ljus för att skapa ett djup som lyfter fram något, ett annat sätt är att jobba med proportioner och göra det en vill lyfta fram större. Ytterligare ett sätt är att placera innehållet där det syns [4]. Två av webbplatserna i min undersökning använde tydligt placering för att betona sitt centrala innehåll - presentation av personen bakom sidan och vad denne har gjort och de gjorde det genom att placera innehållet om sig själva och budskapet om vilka de är centralt på startsidan. Användare som läser från vänster till höger tittar ofta från vänster och uppifrån och ned.[5] Att placera huvudbudskapet centralt som webbplats 1 och 3 gör är alltså enligt min mening ett sätt att betona detta budskap. I webbplats 2:s fall ligger presentationen ett klick bort men det tycker jag uppvägs av det kortfattade budskapet som i alla fall för mig gör det väldigt lockande att vilja läsa mer, så även här tycker jag att designen lyckas betona det centrala budskapet. 

#### Harmoni
I fallen med webbplats 1 och 3 finns exempel på att harmoni uppnås där projekten presenteras. Här är de tydligt indelade i ett rutnät vilket ger en upprepning  som skapar harmoni (se även balans nedan).[6] Denna harmoni tycker jag ger en bra känsla och det är lätt att överblicka projekten.

#### Balans
En av designprinciperna som lyfts fram i Visual Literacy är balans.[7] Balans kan vara symmetrisk eller assymetrisk.[8] Gemensamt för samtliga webbplatser var att de använde designprincipen balans. I två av fallen (1 och 3) tycker jag att det syns tydligt där tidigare projekt presenteras. Här är det, enligt min mening, fråga om symmetrisk balans - innehållet speglas på båda sidor om mitten i och med att projekten ligger i ett rutnät. På webbplats 2 finns balans på startsidan där bilden och texten balanserar varandra utan att spegla varandra - det är alltså fråga om en assymetrisk balans.[9] Samtliga sidor tycker jag använder designprincipen på att ett framgångsrikt sätt.

#### Rörelse
Rörelse i form av animationer förekom på alla webbplatser men i olika grad. När det gäller webbplats 1 finns en väldigt subtil rörelse när man för muspekaren över bilderna på projekten. På webbplats 2 och 3 finns mer tydliga animationer, text som rör sig när muspekaren förs över den eller texts som "skrivs ut" på sidan. Rörelse behöver inte nödvändgitvis bestå av "faktisk" rörelse webbplats 2 visade också prov på rörelse i linje med sin snedställda "banner" på varje sida. Både Visual Literacy och Beaird lyfter att diagonala linjer ger en känsla av rörelse [10] och det i kombination med den blå avvikande färgen drar ögonen till sig. Dessvärre hamnar också "hamburgermenyn" lite i skymundan för den blå bannern. I mina ögon är denna meny viktig för att enkelt kunna navigera på sidan och det är kanske inte helt lyckat att den blå bannern stjäl showen här.  Jag kan därför tycka att den mer subtila rörelse som används på webbplats 1 och 2 fungerar bättre för mig. Det är lite för mycket rörelse på webbplats tre, det känns lite "gjort" (särskilt robotspelet som jag nämnde i resultatet) även om det säkert är bra utfört rent tekniskt. 


#### Perspektiv och djup
Endast en av webbplatserna tycker jag har ett djup i sin design och det är webbplats tre som använder skuggor för att ge detta djup. De två andra webbplatsern framstår för mig som "platta" och minimalistiska. webbplatser. Som Beaird lyfter i slutet av kapitel tre är en design med minimalistisk textur avskalad och saknar saker som ger textur - som t.ex. skugga/ljus, perspektiv och djup. Jag tycker inte att avsaknad av textur behöver vara fel, snarare kan jag tycka att t.ex. webbplats 1 framstår som professionell tack vare detta. Men det går inte att förneka att det är lite mer "liv" i webbplats 3 tack vare skuggorna och den rörelse som finns där, det är onekligen intresseväckande.

#### Designelement
Det desingelement som jag genomgående noterat för alla webbplatser i min undersökning är form och då främst på knappar och bilder. Enligt Beaird kan rundade former ge ett mer organiskt och lugnande intryck medan skarpa geometriska former ger ett mer mekaniskt intryck.[11] Designelementet form används lite olika på det tre webbplasterna. I webbplats 1:s fall används genomgående rundade former, på webbplats 2 används mestadels skarpa kanter på bilderna och i webbplats 3:s fall blandas rundade former för knapparna med skarpa hörn på bilderna. Jag kan tycka att 1 och 2 känns mer enhetliga och genomtänkta här då samma form används för alla bilder. 

#### Slutsatser
 För att sammanfatta: det är tydligt att samtliga webbplatser i undersökningen använder designprinciper och element. Jag tycker att alla lyckas lyfta fram sitt centrala budskap: vem är utvecklaren och vad har denna gjort och att de använder de olika principerna och elementen för att göra detta. I mitt eget tycke anser jag att webbplats 1 lyckas bäst, webbplats 2 var jag väldigt förtjust i (och är) men jag tycker att kontrasten är för stor mellan sidorna som presenterar designern och sidorna sin presenterar de enskilda projekten. För vissa skulle nog detta kunna fungera - d.v.s. kontrasten gör att en hajar till och tar till sig  informationen bättre. Webbplats 3 har lite för mycket rörelse och "gimmicks" för min smak men det kan säkert fungera för rätt målgrupp. Den viktiga frågan blir då vem  man här försöker nå - myndigheter eller större företag eller de som tycker att olika tricks och spel är häftiga? Jag tycker att designen är rolig och häftig men tvekar lite kring om mer formella kunder imponeras av detta. 

 På grund av det subjektiva urvalet av webbplatser som granskas i denna undersökning är det svårt att dra några generella slutsatser kring användadet av designprinciper på webbplatser i stort. Däremot får jag genom min undersökning en känsla av att oavsett om en medvetet tänker på designprinciper eller inte när en skapar en webbplats så kommer en att använda sig av dessa principer. Bäst då att försöka göra det på ett medvetet sätt tycker jag.

 ### Referenser
- 1 Visual Literacy - Unity, Harmony. 
- 2 Beaird James, Principles of Beautiful Web Design kap 1 - Defining Good Design 
- 3 Visual Literacy - Variety
- 4 Beaird James, Principles of Beautiful Web Design kap 1 - Placement
- 5 Beaird James, Principles of Beautiful Web Design kap 1 - Placement
- 6 Visual Literacy - Harmony
- 7 Visual Literacy - Balance
- 8 Beaird James, Principles of Beautiful Web Design kap 1 - Balance
- 9 Beaird James, Principles of Beautiful Web Design kap 1 - Balance
- 10 Visual Literacy - Movement, Beaird, Principles of Beautiful Web Design kap 3 - Line
- 11  Beaird James, Principles of Beautiful Web Design kap 3 - Shape

### Min egen portfolio-sida
Här går jag igenom min egen portfolio-sida på liknande sätt som ovan.

#### Webbplatsens design
När det gäller min egen portfolio-sida så har jag satsat på enkelhet. Jag utgår t.ex. från ett monokromt färgschema, och ett fåtal bilder. Innehållet har jag placerat centralt på varje sida för att sätta det i fokus. 

#### Gynnas webbplatsens mål och syfte/vilken känsla ger designen?
Syftet med denna webbplats är ju liknande det som de webbplatser jag har analyserat ovan har - att visa upp vem jag är och vad jag har gjort under denna kurs. Mitt mål har varit att designen inte ska komma ivägen för detta berättande, huvudmålet har alltså varit att berättandet ska gå fram. Jag tror inte att min design ställer sig alltför mycket i vägen för detta syfte.

#### Designprinciper som kännetecknar webbplatsens design
Här lyfter jag fram vilka designprinciper jag tycker mig finna på min egen webbplats. Jag lyfter också direkt i denna text uppdateringar som jag skulle kunna genomföra.

#### Enhet
Jag har försökt arbeta med enhet över sidorna på min webbplats genom att genomgående använda samma färger på alla sidor. Jag låter också min logga, min flash-bild och min footer följa med på alla sidor, det blir ett upprepande mönster som jag hoppas kan göra att webbplatsen också känns harmonisk enligt de principer som diskuteras ovan. En sak som jag har tänkt på efter att ha tittat på webbsidorna ovan är att jag precis som webbplats 3 har olika former på t.e.x bilder. Loggan och me-bilden är rundade medan t.ex. galleribilderna har skarpa hörn. Webbplats 1 i analysen gjorde intryck på mig med sina rundade former så jag tänkte försöka runda hörnen på fler bilder. Enligt Beaird borde det ge en mer organisk känsla på sidan  - kanske kan det också öka känslan av enhet och sammanhang. 

#### Balans och harmoni
Designprinciperna balans och harmoni tycker jag förekommer på min sida - framförallt på sidorna med mina rapport-boxar och gallerisidan. Här finns ju en upprepning av mönster och en horisontell balans mellan boxar och bilder som uppnås genom att de är placerade i ett rutnät. 

#### Kontrast, betoning, perspektiv och rörelse
För att betona viktigt innehåll - t.ex. min presentatiostext och galleribilderna så har dessa placerats i mitten av sidan. Här fäster ofta, som vi såg ovan, användaren sin blick enligt Beaird. Detta är alltså ett (subtilt) sätt att betona något. På webbplatsen använder jag dock inte så många andra tekniker för att lyfta fram något, varken proportioner eller olika former, jag har heller inte arbetat med rörelse eller ljus och skugga. Just rörelse tänker jag vore intressant att implementera för att få "liv" i t.ex. galleriet som jag själv uppfattar som en viktig del av webbplatsen. (Särskilt om en tänker sig att det här fanns bilder på och länkar till projekt jag hade genomfört). Genom att arbeta med rörelse kanske jag också kan få in lite perspektiv på denna sida om bilderna t.ex. rör sig utåt mot användaren då denne för muspekaren över dem. Den aktuell bilden skulle ju då placeras framför de andra och därmed ge ett visst "djup" åt sidan.

#### Är designprinciperna olika för olika delar av webbplatsen?
I stort sett tycker jag att jag använder samma designprinciper på alla sidor, färger, meny, logga och footer hänger med och skapar enhet. Jag tänker att om jag implementerar fler runda former så får jag en bättre enhet på webbplatsen och förhoppningsvis kanske den upplevs som mer organisk och harmonisk också. Om jag implementerar rörelse genom animationer bara på gallerisidan så skulle det innebära att det enbart är där denna designprincip finns. För mig skulle det kunna vara att betona denna sida lite extra så att användaren förhoppningsvis stannar upp och tittar lite mer på den. 

#### Genomförda/ ej genomförda uppdateringar
Jag gick igenom mina bilder och gav dem rundade hörn, men avstod från att göra detta på flashbilden. Detta därför att jag tycker att den i sin nuvarande form ganska bra "ramar in" och är i harmoni med textblocken på mina sidor. Även mitt rutnät på gallerisidan är ju "fyrkantigt" även om bilderna nu har rundade hörn. 

Jag har också implementerat animationer på gallerisidan för att få lite mer liv i denna och också ge ett visst djup åt sidan då användaren för muspekaren över en bild. 

### Övrigt
Rapportförfattare: Joel Löfgren